天演論
導言三　趨異
作者：托馬斯·亨利·赫胥黎著；嚴復譯 	導言四　人為 	→

　　號物之數曰萬，此無慮之言也，物固奚翅萬哉！而人與居一焉。人，動物之靈者也，與不靈之禽獸魚鱉昆蟲對；動物者，生類之有知覺運動者也，與無知覺之植物對；生類者，有質之物而具支體一官理者也，與無支體官理之金石水土對。凡此皆有質可稱量之物也，合之無質不可稱量之聲熱光電諸動力，而萬物之品備矣。總而言之，氣質而已。故人者，具氣質之體，有支體官理知覺運動，而形上之神，寓之以為靈，此其所以為生類之最貴也。雖然，人類貴矣，而其為氣質之所囚拘，陰陽之所張弛，排激動盪，為所使而不自知，則與有生之類莫不同也。

　　有生者生生，而天之命若曰：使生生者各肖其所生，而又代趨於微異。且週身之外，牽天系地，舉凡與生相待之資，以愛惡拒受之不同，常若右其所宜，而左其所不相得者。夫生既趨於代異矣，而寒暑燥濕風水土谷，洎夫一切動植之倫，所與其生相接相寇者，又常有所左右於其間。於是則相得者亨，不相得者困；相得者壽，不相得者殤。日計不覺，歲校有餘，浸假不相得者將亡，而相得者生而獨傳種族矣，此天之所以為擇也。且其事不止此，今夫生之為事也，孳乳而寖多，相乘以蕃，誠不知其所底也。而地力有限，則資生之事，常有制而不能逾。是故常法牝牡合而生生，祖孫再傳，食指三倍，以有涯之資生，奉無窮之傳衍，物既各愛其生矣，不出於爭，將胡獲耶？不必爭於事，固常爭於形。借曰讓之，效與爭等。何則？得者只一，而失者終有徒也。此物競爭存之論，所以斷斷乎無以易也。自其反而求之，使含生之倫，有類皆同，絕無少異，則天演之事，無從而興。天演者以變動不居為事者也，使與生相待之資，於異者匪所左右，則天擇之事，亦將泯焉。使奉生之物，恆與生相副於無窮，則物競之論，亦無所施，爭固起於不足也。然則天演既興，三理不可偏廢。無異、無擇、無爭，有一然者，非吾人今者所居世界也。

　　復案：學問格致之事，最患者人習於耳目之膚近，而常忘事理之真實。今如物競之烈，士非抱深思獨見之明，則不能窺其萬一者也。英國計學家即理財之學。馬爾達有言：萬類生生，各用幾何級數。幾何級數者，級級皆用定數相乘也。謂設父生五子，則每子亦生五孫。使滅亡之數，不遠過於所存，則瞬息之間，地球乃無隙地。人類孳乳較遲，然使衣食裁足，則二十五年其數自倍，不及千年，一男女所生，當遍大陸也。生子最稀，莫逾於象。往者達爾文嘗計其數矣，法以牝牡一雙，三十歲而生子，至九十而止，中間經數，各生六子，壽各百年，如是以往，至七百四十許年，當得見像一千九百萬也。又赫胥黎云：大地出水之陸，約為方迷盧者五十一兆。今設其寒溫相若，肥確又相若，而草木所資之地漿、日熱、炭養、亞摩尼亞莫不相同。如是而設有一樹，及年長成，年出五十子，此為植物出子甚少之數，但群子隨風而颺，枚枚得活，各佔地皮一方英尺，亦為不疏，如是計之，得九年之後，遍地皆此種樹，而尚不足五百三十一萬三千二百六十六垓方英尺。此非臆造之言，有名數可稽，綜如下式者也。

　　夫草木之蕃滋，以數計之如此，而地上各種植物，以實事考之又如彼。則此之所謂五十子者，至多不過百一二存而已。且其獨存眾亡之故，雖有聖者莫能知也。然必有其所以然之理，此達氏所謂物競者也。競而獨存，其故雖不可知，然可微擬而論之也。設當群子同入一區之時，其中有一焉，其抽乙獨早，雖半日數時之頃，已足以盡收膏液，令余子不復長成，而此抽乙獨早之故，或辭枝較先，或苞膜較薄，皆足致然。設以膜薄而早抽，則他日其子，又有膜薄者，因以競勝，如此則歷久之餘，此膜薄者傳為種矣，此達氏所謂天擇者也。嗟夫！物類之生乳者至多，存者至寡，存亡之間，間不容髮，其種愈下，其存彌難。此不僅物然而已，墨、澳二洲，其中土人日益蕭瑟，此豈必虔劉脧削之而後然哉！資生之物所加多者有限，有術者既多取之而豐，無具者自少取焉而嗇；豐者近昌，嗇者鄰滅。此洞識知微之士，所為驚心動魄，於保群進化之圖，而知徒高睨大談於夷夏軒輊之間者，為深無益於事實也。
