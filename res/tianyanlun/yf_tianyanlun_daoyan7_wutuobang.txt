天演論
導言八　烏托邦
作者：托馬斯·亨利·赫胥黎著；嚴復譯 	導言九　汰蕃 	→

　　又設此數十百民之內，而有首出庶物之一人，其聰明智慮之出於人人，猶常人之出於牛羊犬馬，幸而為眾所推服，立之以為君，以期人治之必申，不為天行之所勝。是為君者，其措施之事當如何，無亦法園夫之治園已耳。園夫欲其草木之植，凡可以害其草木者，匪不芟夷之，勦絕之。聖人欲其治之隆，凡不利其民者，亦必有以滅絕之，禁制之，使不克與其民有競立爭存之勢。故其為草昧之君也，其於草萊、猛獸、戎狄，必有其烈之、驅之、膺之之事。其所尊顯選舉以輔治者，將惟其賢，亦猶園夫之於果實花葉，其所長養，必其適口與悅目者。且既欲其民和其智力以與其外爭矣，則其民必不可互爭以自弱也。於是求而得其所以爭之端，以謂爭常起於不足，乃為之制其恆產，使民各遂其生，勿廩廩然常懼為強與黠者之所兼併；取一國之公是公非，以制其刑與禮，使民各識其封疆畛畔，毋相侵奪，而太平之治以基。夫以人事抗天行，其勢固常有所屈也。屈則治化不進，而民生以彫，是必為致所宜以輔之，而後其業乃可以久大。是故民屈於寒暑雨暘，則為致衣服宮室之宜；民屈於旱乾水溢，則為致瀦渠畎澮之宜；民屈於山川道路之阻深，而艱於轉運也，則有道途、橋樑、漕輓、舟車。致之汽電諸機，所以增倍人畜之功力也；致之醫療藥物，所以救民之厲疾天死也；為之刑獄禁制，所以防強弱愚智之相欺奪也；為之陸海諸軍，所以御異族強鄰之相侵侮也。凡如是之張設，皆以民力之有所屈，而為致其宜，務使民之待於天者，日以益寡；而於人自足恃者，日以益多。且聖人知治人之人，固賦於治於人者也。凶狡之民，不得廉公之吏；偷懦之眾，不興神武之君。故欲郅治之隆，必於民力、民智、民德三者之中，求其本也。故又為之學校庠序焉。學校庫序之制善，而後智仁勇之民興。智仁勇之民興，而有以為群力群策之資，夫而後其國乃一富而不可貧，一強而不可弱也。嗟夫！治國至於如是，是亦足矣。

　　然觀其所以為術，則與吾園夫所以長養草木者，其為道豈異也哉！假使員輿之中，而有如是之一國，則其民熙熙皞皞，凡其國之所有，皆足以養其欲而給其求，所謂天行物競之虐，於其國皆不見，而惟人治為獨尊，在在有以自恃而無畏。降以至一草木一禽獸之微，皆所以娛情適用之資，有其利而無其害。又以學校之興，刑罰之中，舉錯之公也，故其民莠者日以少，良者日以多。馴至於各知職分之所當為，性分之所固有，通功合作，互相保持，以進於治化無疆之休。夫如是之群，古今之世所未有也，故稱之曰烏托邦。烏托邦者，猶言無是國也，僅為涉想所存而已。然使後世果其有之，其致之也，將非由任天行之自然，而由盡力於人治，則斷然可識者也。

　　復案：此篇所論，如「聖人知治人之人，賦於治於人者也」以下十餘語最精闢。蓋泰西言治之家，皆謂善治如草木，而民智如土田。民智既開，則下令如流水之源，善政不期舉而自舉，且一舉而莫能廢。不然，則雖有善政，遷地弗良。淮橘成枳。一也；人存政舉，人亡政息，極其能事，不過成一治一亂之局。二也。此皆各國所歷試歷驗者，西班牙民最信教，而智識卑下，故當明嘉、隆間，得斐立白第二為之主而大強，通美洲，據南美，而歐洲亦幾為所混一。南洋呂宋一島，名斐立賓者，即以其名，名其所得地也。至萬歷末年，而斐立白第二死，繼體之人，庸暗選懦，國乃大弱，盡失歐洲所已得地，貧削饑饉，民不聊生。直至乾隆初年，查理第三當國，精勤二十餘年，而國勢復振，然而民智未開，終弗善也。故至乾隆五十三年，查理第三亡，而國又大弱。雖道、鹹以還，泰西諸國，治化宏開，西班牙立國其中，不能無所淬礪，然至今尚不足為第二等權也。至立政之際，民智汗隆，難易尤判。如英國平稅一事，明計學者持之蓋久，然卒莫能行，坐其理太深，而國民抵死不悟故也。後議者以理財啟蒙諸書，頒令鄉塾習之，至道光間，遂阻力去，而其令大行，通國蒙其利矣。夫言治而不自教民始，徒曰百姓可與樂成，難與慮始；又曰非常之原，黎民所懼，皆苟且之治，不足存其國於物競之後者也。
