天演論
導言四　人為
作者：托馬斯·亨利·赫胥黎著；嚴復譯 	導言五　互爭 	→

　　前之所言，率取譬於天然之物。天然非他，凡未經人力所修為施設者是已。乃今為之試擬一地焉，在深山廣島之中，或絕徼窮邊而外，自元始來未經人跡，抑前經墾闢而荒棄多年，今者彌望蓬蒿，羌無蹊迒，荊榛稠密，不可爬梳。則人將曰：甚矣，此地之荒穢矣！然要知此蓬蒿荊榛者，既不假人力而自生，即是中種之最宜，而為天之所擇也。忽一旦有人焉，為之鏟刈穢草，斬除惡木，繚以周垣，衡從十畝，更為之樹嘉葩，栽美箭，滋蘭九畹，種橘千頭，舉凡非其地所前有，而為主人所愛好者，悉移取培植乎其中。如是乃成十畝園林，凡垣以內之所有，與垣以外之自生，判然各別矣。此垣以內者，不獨溝塍闌楯，皆見精思，即一草一花，亦經意匠。正不得謂草木為天工，而垣宇獨稱人事，即謂皆人為焉，無不可耳。第斯園既假人力而落成，尤必待人力以持久，勢必時加護葺，日事刪除，夫而後種種美觀，可期恆保。假其廢而不治，則經時之後，外之峻然峙者，將圮而日卑；中之瀏然清者，必淫而日塞。飛者啄之，走者躪之，蟲豸為之蠹，莓苔速其枯。其與此地最宜之蔓草荒榛，或緣間隙而文縈，或因飛子而播殖，不一二百年，將見基址僅存，蓬科滿目，舊主人手足之烈，漸不可見。是青青者又戰勝獨存，而遺其宜種矣。此則盡人耳目所及，其為事豈不然哉！此之取譬，欲明何者為人為，十畝園林，正是人為之一。大抵天之生人也，其週一身者謂之力，謂之氣；其宅一心者謂之智，謂之神。智力兼施，以之離合萬物，於以成天之所不能自成者謂之業，謂之功，而通謂之曰人事。自古之土鉶窪尊，以至今之電車鐵艦，精粗迥殊，人事一也。故人事者，所以濟天工之窮也。雖然，苟揣其本以為言，則豈惟是莽莽荒荒，自生自滅者，乃出於天生；即此花木亭垣，凡吾人所輔相裁成者，亦何一不由帝力乎？夫曰人巧足奪天工，其說固非皆誕。顧此冒耏橫目，手以攫足以行者，則亦彼蒼所賦畀，且豈徒形體為然。所謂運智慮以為才，制行誼以為德，凡所異於草木禽獸者，一一皆秉彝物則，無所逃於天命而獨尊。由斯而談，則雖有出類拔萃之聖人，建生民未有之事業，而自受性降衷而論，固實與昆蟲草木同科。貴賤不同，要為天演之所苞已耳，此窮理之家之公論也。

　　復案：本篇有云，物不假人力而自生，便為其地最宜之種，此說固也。然不知分別觀之則誤人，是不可以不論也。赫胥黎氏於此所指為最宜者，僅就本土所前有諸種中，標其最宜耳。如是而言，其說自不可易，何則？非最宜不能獨存獨盛故也。然使是種與未經前有之新種角，則其勝負之數，其尚能為最宜與否，舉不可知矣。大抵四達之地，接壤綿遙，則新種易通，其為物競，歷時較久，聚種亦多。至如島國孤懸，或其國在內地，而有雪嶺流沙之限，則其中見種，物競較狹，暫為最宜。外種闖入，新競更起，往往年月以後，舊種漸湮，新種迭盛。此自舟車大通之後，所特見屢見不一見者也。譬如美洲從占無馬，自西班牙人載與俱入之後，今則不獨家有是畜，且落荒山林，轉成野種，族聚蕃生。澳洲及新西蘭諸島無鼠，自歐人到彼，船鼠入陸，至今遍地皆鼠，無異歐洲。俄羅斯蟋蟀舊種長大，自安息小蟋蟀入境，剋滅舊種，今轉難得。蘇格蘭舊有畫眉最善鳴，後忽有斑畫眉，不悉何來，不善鳴而蕃生，剋善鳴者日以益希。澳洲土蜂無針，白窩蜂有針者入境，無針者不數年滅。至如植物，則中國之蕃薯蕷來自呂宋，黃占來自佔城，蒲桃、苜蓿來自西域，薏苡載自日南，此見諸史傳者也。南美之番百合，西名哈敦，本地中海東岸物，一經移種，今南美拉百拉達，往往蔓生數十百里，彌望無他草木焉。餘則由歐洲以入印度、澳斯地利，動植尚多，往往十年以外，遂遍其境，較之本土，繁盛有加。夫物有遷地而良如此，誰謂必本土固有者，而後稱最宜戰。嗟乎！豈惟是動植而已，使必土著最宜，則彼美洲之紅人，澳洲之黑種，何由自交通以來，歲有耗減；而伯林海之甘穆斯噶加，前土民數卜萬，晚近乃僅數萬，存者不及什一，此俄人親為余言，且謂過是恐益少也。物競既興，負者日耗，區區人滿，烏足恃也哉！烏足恃也哉！
