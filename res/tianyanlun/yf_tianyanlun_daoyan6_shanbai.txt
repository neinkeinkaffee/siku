天演論
導言七　善敗
作者：托馬斯·亨利·赫胥黎著；嚴復譯 	導言八　烏托邦 	→

　　天演之說，若更以墾荒之事喻之，其理將愈明而易見。今設英倫有數十百民，以本國人滿，謀生之艱，發願前往新地開墾。滿載一舟，到澳洲南島達斯馬尼亞所。澳士大利亞南有小島。棄船登陸，耳目所觸，水土動植，種種族類，寒燠燥濕，皆與英國大異，莫有同者。此數十百民者，篳路襤褸，辟草萊，烈山澤，驅其猛獸蟲蛇，不使與人爭土，百里之周，居然城邑矣。更為之播英之禾，藝英之果，致英之犬羊牛馬，使之遊且字於其中，於是百里之內，與百里之外，不獨民種迥殊，動植之倫，亦以大異。凡此皆人之所為，而非天之所設也。故其事與前喻之園林，雖大小相懸，而其理則一。顧人事立矣，而其土之天行自若也，物競又自若也。以一朝之人事，闖然出於數千萬年天行之中，以與之相抗，或小勝而僅存，或大勝而日辟，抑或負焉以泯而無遺，則一以此數十百民之人事何如為斷。使其通力合作，而常以公利為期，養生送死之事備，而有以安其身；推選賞罰之約明，而有以平其氣，則不數十百年，可以蔚然成國。而土著之種產民物，凡可以馴而服者，皆得漸化相安，轉為吾用。設此數十百民惰窳鹵莽，愚闇不仁，相友相助之不能，轉而糜精力於相伐，則客主之勢既殊，彼舊種者得因以為利，滅亡之禍，旦暮間耳。即所與偕來之禾稼果蓏牛羊，或以無所托芘而消亡，或入焉而與舊者俱化。不數十年，將徒見山高而水深，而墾荒之事廢矣。此即謂不知自致於最宜，用不為天之所擇可也。

　　復案：由來墾荒之利不利，最覘民種之高下。泰西自明以來，如荷蘭，如日斯巴尼亞，如蒲陀牙，如丹麥，皆能浮海得新地。而最後英倫之民，於墾荒乃獨著，前數國方之，瞠乎後矣。西有米利堅，東有身毒，南有好望新洲，計其幅員，幾與歐亞埒。此不僅習海擅商，狡黠堅毅為之也，亦其民能自製治，知合群之道勝耳。故霸者之民，知受治而不知自治，則雖與之地，不能久居。而霸天下之世，其君有辟疆，其民無墾上。法蘭西、普魯士、奧地利、俄羅斯之舊無墾地，正坐此耳。法於乾、嘉以前，真霸權不制之國也。中國廿餘口之租界，英人處其中者，多不逾千，少不及百，而制度厘然，隱若敵國矣。吾閩粵民走南洋美洲者，所在以億計，然終不免為人臧獲被驅斥也。悲夫！
