天演論
論八　冥往
作者：托馬斯·亨利·赫胥黎著；嚴復譯 	論九　真幻 	→

　　考竺乾初法，與輓近斐洛蘇非譯言愛智所明，不相懸異。其言物理也，皆有其不變者為之根，謂之曰真、曰淨。真、淨雲者，精湛常然，不隨物轉者也。淨不可以色聲味觸接。可以色聲味觸接者，附淨發現，謂之曰應、曰名。應、名雲者，諸有為法，變動不居，不主故常者也。宇宙有大淨曰婆羅門，而即為舊教之號，其分賦人人之淨曰阿德門。二者本為同物，特在人者，每為氣稟所拘，官骸為囿，而嗜欲哀樂之感，又叢而為其一生之幻妄，於是乎本然之體，乃有不可復識者矣。幻妄既指以為真，故阿德門纏縛沉淪，回轉生死，而末由自拔。明哲悟其然也，曰：身世既皆幻妄，而凡困苦謬辱之事，又皆生於自為之私，則何如斷絕由緣，破其初地之為得乎？於是則絕聖棄智，懲忿窒慾，求所謂超生死而出輪迴者，此其道無他，自吾黨觀之，直不游於天演之中，不從事於物競之紛綸已耳。夫羯摩種業，既藉薰修鋤治而進退之矣，凡粗濁貪慾之事，又可由是而漸消，則所謂自營為己之深私，與夫惡死蘄生之大惑，胥可由此道焉而脫其梏也。然則世之幻影，將有時而銷；生之夢泡，將有時而破。既破既銷之後，吾阿德門之本體見，而與明通公溥之婆羅門合而為一。此舊教之上旨，而佛法未出之前，前識之士，所用以自度之術也。顧其為術也，堅苦刻厲，肥遯陸沈。及其道之既成，則冥然罔覺，頑爾無知。自不知者觀之，則與無明失心者無以異也。雖然，其道則自智以生，又必賴智焉以運之。譬諸爐火之家，不獨於黃白鉛汞之性，深知曉然；又必具審度之能，化合之巧，而後有以期於成而不敗也。且其事一主於人，而於天焉無所與。運如是智，施如是力，證如是果，其權其效，皆薰修者所獨操，天無所任其功過，此正後人所謂自性自度者也。

　　由今觀昔，乃知彼之冥心孤往，刻意修行，誠以謂生世無所逃憂患；且苦海舟流，匪知所屆。然則馮生保世，徒為弱喪而不知歸，而捐生蘄死，其惑未必不滋甚也。幸今者大患雖緣於有身，而是境胥由於心造，於是有姱心之術焉。凡吾所繫戀於一世，而為是心之糾纏者，若田宅、若親愛、若禮法、若人群，將悉取而捐之。甚至生事之必需，亦裁製抑嗇，使之僅足以存而後已。破壞窮乞，佯狂冥癡，夫如是乃超凡離群，與天為徒也。婆羅門之道，如是而已。
