天演論
論四　嚴意
作者：托馬斯·亨利·赫胥黎著；嚴復譯 	論五　天刑 	→

　　欲知神道設教之所由興，必自知刑賞施報之公始。使世之刑賞施報，未嘗不公，則教之興不興未可定也。今夫治術所不可一日無，而由來最尚者，其刑賞乎？刑賞者天下之平也，而為治之大器也。自群事既興，人與人相與之際，必有其所共守而不畔者，其群始立。其守彌固，其群彌堅；畔之或多，其群乃渙。攻窳疆弱之間，胥視此所共守者以為斷，凡此之謂公道。泰西法律之家，其溯刑賞之原也，曰：民既合群，必有群約。且約以馭群，豈惟民哉！彼狼之合從以逐鹿也，飆逝霆擊，可謂暴矣。然必其不互相吞噬而後行，是亦約也，豈必載之簡書，懸之象魏哉？隤然默喻，深信其為公利而共守而已矣。民之初群，其為約也大類此。心之相喻為先，而文字言說，皆其後也。其約既立，有背者則合一群共誅之；其不背約而利群者，亦合一群共慶之。誅慶各以其群，初未嘗有君公焉，臨之以貴勢尊位，制為法令，而強之使從也。故其為約也，實自立而自守之，自諾而自責之，此約之所以為公也。夫刑賞皆以其群，而本眾民之好惡為予奪，故雖不必盡善，而亦無由奮其私。私之奮也，必自刑賞之權統於一尊始矣。尊者之約，非約也，令也。約行於平等，而令行於上下之間。群之不約而有令也，由民之各私勢力，而小役大、弱役強也。無寧惟是，群日以益大矣，民日以益蕃矣，智愚賢不肖之至不齊。政令之所以行，刑罰之所以施，勢不得家平而戶論也，則其權之日由多而趨寡，由分而入專者，勢也。

　　且治化日進，而通功易事之局成，治人治於人，不能求之一身而備也。矧文法日繁，國聞日富，非以為專業者不暇給也。於是乎則有業為治人之人，號曰士君子。而是群者亦以其約托之，使之專其事而行之，而公出賦焉，酬其庸以為之養，此古今化國之通義也。後有霸者，乘便篡之，易一己奉群之義，為一國奉已之名，久假而不歸，烏知非其有乎？輓近數百年，歐羅巴君民之爭，大率坐此。幸今者民權日伸，公治日出，此歐洲政治，所以非余洲之所及也。雖然，亦復其本所宜然而已。

　　且刑賞者，固皆制治之大權也。而及其用之也，則刑嚴於賞。刑罰世重世輕，制治者，有因時扶世之用焉。顧古之與今，有大不相同者存，是不可以不察也。草昧初民，其用刑也，匪所謂誅意者也。課夫其跡，未嘗於隱微之地，加誅求也。然刑者期無刑，而明刑皆以弼教，是故刑罰者，群治所不得已，非於刑者有所深怒痛恨，必欲推之於死亡也。亦若曰：子之所為不宜吾群，而為群所不容云爾。凡以為將然未然者謀，其已然者，固不足與治，雖治之猶無益也。夫為將然未然者謀，則不得不取其意而深論之矣。使但取其跡而誅之，則慈母之折□，固可或死其子；塗人之拋堶，亦可或殺其鄰。今悉取以入殺人者死之條，民固將諉於不幸而無辭，此於用刑之道，簡則簡矣，而求其民日遷善，不亦難哉！何則？過失不幸者，非民之所能自主也。故欲治之克蒸，非嚴於怙故過眚之分，必不可。刑必當其自作之孽，賞必如其好善之真，夫而後懲勸行，而有移風易俗之效。殺人固必死也，而無心之殺，情有可論，則不與謀故者同科。論其意而略其跡，務其當而不嚴其比，此不獨刑罰一事然也，朝廷裡黨之間，所以予奪毀譽，盡如此矣。
