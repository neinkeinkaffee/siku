天演論
論五　天刑
作者：托馬斯·亨利·赫胥黎著；嚴復譯 	論六　佛釋 	→

　　今夫刑當罪而賞當功者，王者所稱天而行者也。建言有之天道福善而禍淫，惠迪吉，從逆凶，惟影響。吉凶禍福者，其天之刑賞歟？自所稱而言之，宜刑賞之當，莫天若也。顧僭濫過差，若無可逃於人責者，又何說耶？請循其本，今夫安樂危苦者，不徒人而有是也，彼飛走游泳，固皆同之。誠使安樂為福，危苦為禍；禍者有罪，福者有功，則是飛走游泳者何所功罪，而天禍福之耶？應者曰：否否。飛走游泳之倫，固天所不恤也。此不獨言天之不廣也，且何所證而雲天之獨厚於人乎？就如所言，而天之於人也又何如？今夫為善者之不必福，為惡者之不必禍，無文字前尚矣，不可稽矣；有文字來，則真不知凡幾也。貪狠暴虐者之興，如孟夏之草木，而謹願慈愛，非中正不發憤者，生丁搞餓，死罹刑罰，接踵比肩焉。且祖父之餘惡，何為降受之以子孫？愚無知之蒙殃，何為不異於估賊？一二人狂瞽僨事，而無辜善良，因之得禍者，動以國計，刑賞之公，固如此乎？嗚呼！彼蒼之憒憒，印度、額裡思、斯邁特三土之民，知之審矣。喬答摩悉曇之章，《舊約‧約伯之記》，與鄂謨或作賀麻，希臘古詩人。之所哀歌，其言天之不弔，何相類也。大水溢，火山流，饑饉癘疫之時行，計其所戕，雖桀紂所為，方之蔑爾。是豈盡惡而禍之所應加者哉？人為帝王，動雲天命矣。而青吉斯凶賊不仁，殺人如薙，而得國幅員之廣，兩海一經。伊惕卜思，義人也，乃事不自由，至手刃其父而妻其母。罕木勒特，孝子也，乃以父讎之故，不得不殺其季父，辱其親母，而自剚刃於胸。此皆歷生人之至痛極酷，而非其罪者也，而誰則屍之？夫如是尚得謂冥冥之中，高高在上，有與人道同其好惡，而操是獎善癉惡者衡耶？

　　有為動物之學者，得鹿，剖而驗之，韌肋而便體，遠聞而長脛，喟然曰：偉哉夫造化！是賦之以善警捷足，以遠害自完也。他日又得狼，又剖而驗之，深喙而大肺，彊項而不疲，憮然曰：偉哉夫造化！是賦之以猛鷙有力，以求食自養也。夫苟自格致之事而觀之，則狼與鹿二者之間，皆有以覘造物之至巧，而無所容心於其間。自人之意行，則狼之為害，與鹿之受害，厘然異矣。方將謂鹿為善為良，以狼為惡為虐，凡利安是鹿者，為仁之事；助養是狼者，為暴之事。然而是二者，皆造化之所為也。譬諸有人焉，其右手操兵以殺人，其左能起死而肉骨之，此其人，仁耶暴耶？善耶惡耶？自我觀之，非仁非暴，無善無惡，彼方超夫二者之間，而吾乃規規然執二者而功罪之，去之遠矣。是故用古德之說，而謂理原於天，則吾將使理坐堂上而聽斷，將見是天行者，已自為其戎首罪魁，而無以自解於萬物，尚何能執刑賞之柄，猥曰作善降之百祥，作不善降之百殃也哉！伊惕卜思事見希臘舊史，蓋幼為父棄，他人收養，長不相知者也。

　　復案：此篇之理，與《易‧傳》所謂：乾坤之道鼓萬物，而不與聖人同憂。老子所謂：天地不仁，同一理解。老子所謂不仁，非不仁也，出乎仁不仁之數，而不可以仁論也。斯賓塞爾著《天演公例》，謂教、學二宗，皆以不可思議為起點，即竺乾所謂不二法門者也。其言至為奧博，可與前論參觀。
