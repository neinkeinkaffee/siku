天演論
論一　能實
作者：托馬斯·亨利·赫胥黎著；嚴復譯 	論二　憂患 	→

　　道每下而愈況，雖在至微，盡其性而萬物之性盡，窮其理而萬物之理窮，在善用吾知而已矣，安用騖遠窮高，然後為大乎？柏庚首為此言。其言曰：格致之事，凡為真宰之所篤生，斯為吾人之所應講。天之生物，本無貴賤軒輊之心，故以人意軒輊貴賤之者，其去道固已遠矣。尚何能為格致之事乎？今夫筴兩緘以為郛，一房而數子，瞀然不盈匊之物也。然使藝者不違其性，雨足以潤之，日足以暄之，則無幾何，其力之內蘊者敷施，其質之外附者翕受；始而萌芽，繼乃引達，俄而布薆，俄而堅熟，時時蛻其舊而為新，人弗之覺也，覺亦弗之異也。睹非常則驚，見所習則以為不足察，此終身由之而不知其道者之所以眾也。夫以一子之微，忽而有根荄支幹花葉果實，非一曙之事也。其積功累勤，與人事之經營裁炡異，而實未嘗異也。一鄂一柎，極之微塵質點，其形法模式，苟諦而視之，其結構勾聯，離婁歷鹿，窮精極工矣，又皆有不易之天則，此所謂至賾而不可亂者也。一本之植也，析其體則為分官，合其官則為具體。根干以吸土膏也，支葉以收炭氣也；色非虛設也，形不徒然也，草木有綠精，而後得日光能分炭於炭養。翕然通力合作，凡以遂是物之生而已。是天工也，特無為而成，有真宰而不得其朕耳。今者一物之生，其形制之巧密既如彼，其功用之美備又如此，顧天乃若不甚惜焉者，蔚然茂者，浸假而彫矣；熒然暉者，浸假而瘁矣。夷傷黃落，蕩然無存。存者僅如他日所收之實，復以函生機於無窮，至哉神乎，其生物不測有若是者。

　　今夫易道周流，耗息迭用，所謂萬物一圈者，無往而不遇也。不見小兒拋堶者乎？過空成道，勢若垂弓，是名拋物曲線。此線乃極狹橢圓兩端。假如物不為地體所隔，則將行繞地心，復還所由拋本處，成一橢圓。其二臍點，一即地心，一在地平以上與相應也。從其淵而平分之，前半颺而上行，後半阤而下趨。此以象生理之從虛而息，由息乃盈，從盈得消，由消反虛。故天演者如網如箑。又如江流然，始濫觴於崑崙，出梁益，下荊揚，洋洋浩浩，趨而歸海，而興雲致雨，則又反宗。始以易簡，伏變化之機，命之曰儲能；後漸繁殊，極變化之致，命之曰效實。儲能也，效實也，合而言之天演也。此二儀之內，仰觀俯察，遠取諸物，近取諸身，所莫能外也。

　　希臘理家額拉吉來圖有言：世無今也，有過去有未來，而無現在。譬諸濯足長流，抽足再入，已非前水，是混混者未嘗待也。方雲一事為今，其今已古。且精而核之，豈僅言之之時已哉！當其涉思，所謂今者，固已逝矣。赫胥黎他日亦言：人命如水中漩洑，雖其形暫留，而漩中一切水質刻刻變易。一時推為名言。仲尼川上之歎又曰：回也見新，交臂已故。東西微言，其同若此。今然後知靜者未覺之動也，平者不喧之爭也。群力交推，屈申相報，眾流匯激，勝負迭乘，廣宇悠宙之間，長此摩盪運行而已矣。天有和音，地有成器，顯之為氣為力，幽之為慮為神。物烏乎憑而有色相？心烏乎主而有覺知？將果有物焉，不可名，不可道，以為是變者根耶？抑各本自然，而不相系耶？自麥西、希臘以來，民智之開，四千年於茲矣。而此事則長夜漫漫，不知何時旦也。

　　復案：此篇言植物由實成樹，樹復結實，相為生死，如環無端，固矣！而晚近生學家，謂有生者如人禽蟲魚草木之屬，為有官之物，是名官品；而金石水土無官，曰非官品。無官則不死，以未嘗有生也。而官品一體之中，有其死者焉，有其不死者焉；而不死者，又非精靈魂魄之謂也。可死者甲，不可死者乙，判然兩物。如一草木，根荄支幹，果實花葉，甲之事也；而乙則離母而轉附於子，綿綿延延，代可微變，而不可死。或分其少分以死，而不可盡死，動植皆然。故一人之身，常有物焉，乃祖父之所有，而托生於其身。蓋自受生得形以來，遞嬗迤轉，以至於今，未嘗死也。
