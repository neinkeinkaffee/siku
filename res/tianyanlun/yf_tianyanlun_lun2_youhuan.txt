天演論
論二　憂患
作者：托馬斯·亨利·赫胥黎著；嚴復譯 	論三　教源 	→

　　大地摶摶，諸教雜糅。自頂蛙拜蛇，迎屍范偶，以至於一宰無神；賢聖之所詔垂，帝王之所制立，司徒之有典，司寇之有刑，雖恉類各殊，何一不因畏天坊民而後起事乎！疾痛慘怛，莫知所由然。愛惡相攻，致憾於同種。神道王法，要終本始，其事固盡從憂患生也。然則憂患果何物乎？其物為兩間所無可逃，其事為天演所不可離，可逃可離，非憂患也。是故憂患者，天行之用，施於有情，而與知慮並著者也。今夫萬物之靈，人當之矣。然自非能群，則天秉末由張皇，而最靈之能事不著。人非能為群也，而不能不為群；有人斯有群矣，有群斯有憂患矣。故憂患之淺深，視能群之量為消長。方其混沌僿野，與鹿豖同，謂之未嘗有憂患焉，蔑不可也；進而穴居巢處，有憂患矣，而未櫻也；更進而為射獵，為遊牧，為猺獠，為蠻夷，攖矣而猶未至也；獨至倫紀明，文物興，宮室而耕稼，喪祭而冠婚，如是之民，夫而後勞心鉥心，計深慮遠，若天之胥靡，而不可弛耳。鹹其自至，而虐之者誰歟！夫轉移世運，非聖人之所能為也。聖人亦世運中之一物也，世運至而後聖人生。世運鑄聖人，非聖人鑄世運也。使聖人而能為世運，則無所謂天演者矣。

　　民之初生，固禽獸也。無爪牙以資攫拏，無毛羽以御寒暑；比之鳥則以手易翼而無與于飛，方之獸則減四為二而不足於走。夫如是之生，而與草木禽獸樊然雜居，乃巋爾獨存於物競最烈之後，且不僅自存，直褎然有以首出於庶物，則人於萬類之中，獨具最宜而有以制勝也審矣。豈徒靈性有足恃哉！亦由自營之私奮耳。然則不仁者，今之所謂凶德，而夷考其始，乃人類之所恃以得生。深於私，果於害，奪焉而無所與讓，執焉而無所於捨，此皆所恃以為勝也。是故渾荒之民，合狙與虎之德而兼之，形便機詐，好事傚尤，附之以合群之材，重之以貪戾狠鷙，好勝無所於屈之風。少一焉，其能免於陰陽之患，而不為外物所吞噬殘滅者寡矣。而孰知此所恃以勝物者，浸假乃轉以自伐耶！何以言之？人之性不能不為群，群之治又不能不日進；群之治日進，則彼不仁者之自伐亦日深。人之始與禽獸雜居者，不知其幾千萬歲也。取於物以自養，習為攘奪不仁者，又不知其兒千百世也。其習之於事也既久，其染之於性也自深。氣質鷘成，流為種智，其治化雖進，其萌蘗仍存。嗟夫！此世之所以不善人多，而善人少也。夫自營之德，宜為散，不宜為群；宜於亂，不宜於治，人之所深知也。

　　昔之所謂狙與虎者，彼非不欲其盡死，而化為麟鳳騶虞也。而無如是狒狒眈眈者卒不可以盡伏。向也，資二者之德而樂利之矣，乃今試嘗用之，則樂也每不勝其憂，利也常不如其害。凶德之為虐，較之陰陽外物之患，不啻過之。由是悉取其類，揭其名而僇之，曰過、曰惡、曰罪、曰孽。又不服，則鞭笞之、放流之、刀鋸之、鐵鉞之。甚矣哉！群之治既興，是狙與虎之無益於人，而適用以自伐也，而孰謂其始之固賴是以存乎！是故憂患之來，其本諸陰陽者猶之淺也，而緣諸人事者乃至深。六合之內，天演昭回，其奧衍美麗，可謂極矣，而憂患乃與之相盡。治化之興，果有以袪是憂患者乎？將人之所為，與天之所演者，果有合而可奉時不違乎？抑天人互殊，二者之事，固不可以終合也。
