天演論
導言十六　進微
作者：托馬斯·亨利·赫胥黎著；嚴復譯 	導言十七　善群 	

　　前論謂治化進則物競不行固矣，然此特天行之物競耳。天行物競者，救死不給，民爭食也，而人治之物競猶自若也。人治物競者，趨於榮利，求上人也。惟物競長存，而後主治者可以操砥礪之權，以礱琢天下。夫所謂主治者，或獨具全權之君主；或數賢監國，如古之共和；或合通國民權，如今日之民主。其制雖異，其權實均，亦各有推行之利弊。案：今泰西如英、德各邦，多三合用之，以兼收其益，此國主而外所以有爵民二議院也。要之其群之治亂強弱，則視民品之隆污，主治者抑其次矣。然既曰主治，斯皆有導進其群之能。課其為術，乃不出道、齊、舉錯，與夫刑賞之間已耳。主治者懸一格以求入，曰必如是，吾乃尊顯爵祿之，使所享之權與利，優於常倫焉，則天下皆奮其才力心思，以求合於其格，此必然之數也。其始焉為競，其究也成習。習之既成，則雖主治有不能與其群相勝者。後之衰者馴至於亡，前之利者適成其弊。導民取捨之間，其機如此。是故天演之事，其端恆娠於至微，而為常智之所忽。及蒸為國俗，淪浹性情之後，悟其為弊，乃謀反之。操一葦以障狂瀾，釃杯水以救燎原，此亡國亂群，所以相隨屬也。不知一群既渙，人治已失其權，即使聖人當之，亦僅能集散扶衰，勉企最宜，以聽天事之抉擇。何則？天演之效，非一朝夕所能為也。

　　是故人治天演，其事與動植不同，事功之轉移易，民之性情氣質變化難。持今日之英倫，以與圖德之朝相較，自顯理第七，至女主額勒查白，是為圖德之代，起明成化二十一年至萬歷三十一年。則貧富強弱，相殊遠矣。而民之官骸性情，若無少異於其初。詞人狹斯丕爾之所寫生，狹，萬歷間英國詞曲家，其傳作大為各國所傳譯寶貴也。方今之人，不僅聲音笑貌同也，凡相攻相感不相得之情，又無以異。苟謂民品之進，必待治化既上，天行盡泯，而後有功，則自額勒查白以至維多利亞，此兩女主三百餘年之間，英國之兵爭蓋寡，無熾然用事之天行也。擇種留良之術，雖不盡用，間有行者。刑罰非不中也，害群之民，或流之，或殺之，或錮之終身焉。又以遊惰呰窳者之種下也，振貧之令曰：凡無業仰給縣官者，男女不同居。凡此之為，皆意欲絕不肖者傳衍種裔，累此群也。然而其事卒未嘗驗者，則何居？蓋如是之事，合通國而計之，所及者隘，一也；民之犯法失業，事常見諸中年以後，刑政未加乎其身，此凶民惰民者，已婚嫁而育子矣，又其一也。且其術之窮不止此，世之不幸罹文網，與無操持而惰游者，其氣質種類，不必皆不肖也。死囚貧乏，其受病雖恆在夫性情，而大半則緣乎所處之地勢。英諺有之曰，糞在田則為肥，在衣則為不潔。然則不潔者，乃肥而失其所者也。故豪家土苴金帛，所以揚其惠聲；而中產之家，則坐是以凍餒。猛毅致果之性，所以成大將之威名；仰機射利之奸，所以致駔商之厚實。而用之一不當，則刀鋸囹圄從其後矣。由此而觀之，彼被刑無賴之人，不必由天德之不肖，而恆由人事之不詳也審矣。今而後知絕其種嗣俾無遺育者之真無當也。今者即英倫一國而言之，輓近二百年治功所進，幾於絕景而馳，至其民之氣質性情，尚無可指之進步。而歐墨物競炎炎，天演為爐，天擇為冶，所駸駸日進者，乃在政治、學術、工商、兵戰之間。嗚呼，可謂奇觀也已！

　　復案：天演之學，肇端於地學之殭石古獸。故其計數，動逾億年，區區數千年數百年之間，固不足以見其用事也。曩拿破侖第一入埃及時，法人治生學者，多挾其數千年骨董歸而驗之，覺古今人物，無異可指，造化模笵物形，極漸至微，斯可見矣。雖然，物形之變，要皆與外境為對待。使外境未嘗變，則宇內諸形，至今如其朔焉可也。惟外境既遷，形處其中，受其逼拶，乃不能不去故以即新。故變之疾徐，常視逼拶者之緩急。不可謂古之變率極漸，後之變率遂常如此而不能速也。即如以歐洲政教、學術、農工、商戰數者而論，合前數千年之變，殆不如輓近之數百年。至最後數十年，其變彌厲。故其言曰：耶穌降生二千年時，世界如何，雖至武斷人不敢率道也。顧其事有可逆知者，世變無論如何，終當背苦而向樂。此如動植之變，必利其身事者而後存也。至於種胤之事，其理至為奧博難窮，誠有如赫胥氏之說者。即如反種一事，生物累傳之後，忽有極似遠祖者，出於其間，此雖無數傳無由以絕。如至今馬種，尚有忽出遍體虎斑，肖其最初芝不拉野種者。或謂此即《漢書》所云天馬。驢種亦然，此二物同原證也。芝不拉之為驢馬，則京垓年代事矣。達爾文畜鴿，亦往往數十傳後，忽出石鴿野種也。又每有一種受性偏勝，至牉合得宜，有以相劑，則生子勝於二親，此生學之理，亦古人所謂「男女同姓，其生不蕃」，理也。惟牉合有宜不宜，而後瞽瞍生舜，堯生丹朱，而漢高呂後之悍鷙，乃生孝惠之柔良，可得而微論也。此理所關至鉅，非遍讀西國生學家書，身考其事數十年，不足以與其秘耳。
