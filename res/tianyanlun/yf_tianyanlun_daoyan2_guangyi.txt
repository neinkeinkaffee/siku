天演論
導言二　廣義
作者：托馬斯·亨利·赫胥黎著；嚴復譯 	導言三　趨異 	→

　　自遞嬗之變遷，而得當境之適遇，其來無始，其去無終，曼衍連延，層見迭代，此之謂世變，此之謂運會。運者以明其遷流，會者以指所遭值，此其理古人已發之矣。但古以謂大運循環，週而復始，今茲所見，於古為重規；後此復來，於今為疊矩，此則甚不然者也。自吾黨觀之，物變所趨，皆由簡入繁，由微生著。運常然也，會乃大異。假山當前一動物，遠跡始初，將見逐代變體，雖至微眇，皆有可尋，迨至最初形，乃莫定其為動為植。凡茲運行之理，乃化機所以不息之精。苟能靜觀，隨在可察。小之極於跂行倒生，大之放乎日星天地；隱之則神思智識之所以聖狂，顯之則政俗文章之所以沿革。言其要道，皆可一言蔽之，曰：天演是已。此其說濫觴隆古，而大暢於近五十年。蓋格致學精，時時可加實測故也。

　　且伊古以來，人持一說以言天，家宗一理以論化。如或謂開闢以前，世為混沌，沕湣膠葛，待剖判而後輕清上舉，重汕下凝；又或言摶土為人，咒日作晝，降及一花一草，蠕動蠉飛，皆自元始之時，有真宰焉，發揮張皇，號召位置，從無生有，忽然而成；又或謂出王游衍，時時皆有鑒觀，惠吉逆凶，冥冥實操賞罰。此其說甚美，而無如其言之虛實，斷不可證而知也。故用天演之說，則竺乾、大方、猶太諸教宗，所謂神明創造之說皆不行。夫拔地之木，長於一子之微；垂天之鵬，出於一卵之細。其推陳出新，逐層換體，皆銜接微分而來。又有一不易不離之理，行乎其內。有因無創，有常無奇。設宇宙必有真宰，則天演一事，即真宰之功能。惟其立之之時，後果前因，同時並具，不得於機緘已開，洪鈞既轉之後，而別有設施張主於其間也。是故天演之事，不獨見於動植二品中也。實則一切民物之事，與大宇之內日局諸體，遠至於不可計數之恆星，本之未始有始以前，極之莫終有終以往，乃無一焉非天之所演也。故其事至賾至繁，斷非一書所能罄。姑就生理治功一事，模略言之。先為導言十餘篇，用以通其大義。雖然，隅一舉而三反，善悟者誠於此而有得焉，則筦秘機之扃鑰者，其應用亦正無窮耳。

　　復案：斯賓塞爾之天演界說曰：「天演者，翕以聚質，辟以散力。方其用事也，物由純而之雜，由流而之凝，由渾而之畫，質力雜糅，相劑為變者也。」又為論數十萬言，以釋此界之例。其文繁衍奧博，不可猝譯，今就所憶者雜取而粗明之，不能細也。其所消翕以聚質者，即如日局太始，乃為星氣，名涅菩刺斯，布濩六合，其質點本熱至大，其抵力亦多，過於吸力。繼乃山通吸力收攝成珠，太陽居中，八緯外繞，各各聚質，如今是也。所謂辟以散力者，質聚而為熱、為光、為聲、為動，未有不耗本力者，此所以今日不如古日之熱。地球則日縮，彗星則漸遲，八緯之周天皆日緩，久將迸入而與太陽合體。又地入流星軌中，則見隕石。然則居今之時，日局不徒散力，即合質之事，亦方未艾也。余如動植之長，國種之成，雖為物懸殊，皆循此例矣。所謂由純之雜者，萬化皆始於簡易，終於錯綜。日局始乃一氣，地球本為流質，動植類胚胎萌芽，分官最簡；國種之始，無尊卑上下君子小人之分，亦無通力合作之事。其演彌淺，其質點彌純。至於深演之秋，官物大備，則事莫有同，而互相為用焉。所謂山流之凝者，蓋流者非他，此流字兼飛質而言。由質點內力甚多，未散故耳。動植始皆柔滑，終乃堅強。草昧之民，類多遊牧；城邑土著，文治乃興，胥此理也。所謂由渾之畫者，渾者蕪而不精之消，畫則有定體而界域分明。蓋純而流者未嘗不渾，而雜而凝者，又未必皆畫也。且專言由純之雜，由流之凝，而不言由渾之畫，則凡物之病且亂者，如劉、柳元氣敗為癰痔之說，將亦可名天演。此所以二者之外，必益以由渾之畫而後義完也。物至於畫，則山壯入老，進極而將退矣。人老則難以學新，治老則篤於守舊，皆此理也。所謂質力雜糅，相劑為變者，亦天演最要之義，不可忽而漏之也。前者言辟以散力矣。雖然，力不可以盡散，散盡則物死，而天演不可見矣。是故方其演也，必有內涵之力，以與其質相劑。力既定質，而質亦笵力，質日異而力亦從而不同焉。故物之少也，多質點之力。何謂質點之力？如化學所謂愛力是已。及其壯也，則多物體之力。凡可見之動，皆此力為之也。更取日局為喻，方為涅菩星氣之時，全局所有，幾皆點力。至於今則諸體之周天四游，繞軸自轉，皆所謂體力之著者矣。人身之血，經肺而合養氣；食物入胃成漿，經肝成血，皆點力之事也。官與物塵相接，由涅伏俗曰腦氣筋。以達腦成覺，即覺成思，因思起欲，由欲命動，自欲以前，亦皆點力之事。獨至肺張心激，胃回胞轉，以及拜舞歌呼手足之事，則體力耳。點體二力，互為其根，而有隱見之異，此所謂相劑為變也。天演之義，所苞如此，斯賓塞氏至推之農商工兵、語言文學之間，皆可以天演明其消息所以然之故。苟善悟者深思而自得之，亦一樂也。
