天演論
導言九　汰蕃
作者：托馬斯·亨利·赫胥黎著；嚴復譯 	導言十　擇難 	→

　　雖然，假真有如是之一日，而必謂其盛可長保，則又不然之說也。蓋天地之大德曰生，而含生之倫，莫不孳乳，樂牝牡之合，而保愛所出者，此無化與有化之民所同也。方其治之未進也，則死於水旱者有之，死於饑寒者有之。且兵刑疾疫，無化之國，其死民也尤深。大亂之後，景物蕭寥，無異新造之國者，其流徙而轉於溝壑者眾矣。洎新治出，物競平，民獲息肩之所，休養生聚，各長子孫。卅年以往，小邑自倍。以有限之地產，供無窮之孳生，不足則爭，干戈又動，週而復始，循若無端，此天下之生所以一治而一亂也。故治癒隆則民愈休，民愈休則其蕃愈速。且德智並高，天行之害既有以防而勝之。如是經十數傳、數十傳以後，必神通如景尊，能以二饅頭，哺四千眾而後可。不然，人道既各爭存，不出於爭，將安出耶？爭則物競興、天行用，所謂郅治之隆，乃儳然不終日矣。故人治者，所以平物競也，而物競乃即伏於人治之大成，此誠人道物理之必然，昭然如日月之必出入，不得以美言飾說，苟用自欺者也。

　　設前所謂首出庶物之聖人，於彼新造烏托邦之中，而有如是之一境，此其為所前知，固何待論。然吾儕小人，試為揣其所以挽回之術，則就理所可知言之，無亦二途已耳。一則聽其蕃息，至過庶食不足之時，徐謀所以處置之者；一則量食為生，立嫁娶收養之程限，使無有過庶之一時。由前而言其術，即今英倫、法、德諸邦之所用。然不過移密就疏，挹茲注彼，以鄰為壑，會有窮時，窮則大爭仍起。由後而言，則微論程限之至難定也，就令微積之術，格致之學，日以益精，而程限較然可立，而行法之方，將安出耶？此又事有至難者也。於是議者曰：是不難，天下有驟視若不仁，而其實則至仁也者。夫過庶既必至爭矣，爭則必有所滅，滅又未必皆不善者也。則何莫於此之時，先去其不善而存其善。聖人治民，同於園夫之治草木。園夫之於草木也，過盛則芟夷之而已矣，拳曲擁腫則拔除之而已矣。夫惟如是，故其所養者，皆嘉葩珍果，而種日進也。去不材而育其材，治何為而不若是。罷癃、愚癇、殘疾、顛〔萶〕丑、盲聾、狂暴之子，不必盡取而殺之也，鰥之、寡之，俾無遺育，不亦可乎？使居吾土而衍者，必強佼聖智聰明才桀之子孫，此真至治之所期，又何憂乎過庶，主人曰：唯唯，願與客更詳之。

　　復案：此篇客說，與希臘亞利大各所持論略相仿。又嫁娶程限之政，瑞典舊行之民欲婚嫁者，須報官驗明家產及格者，始為牉合。然此令雖行，而俗轉淫佚，天生之子滿街，育嬰堂充塞不復收，故其令尋廢也。
