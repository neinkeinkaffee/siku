天演論
導言十七　善群
作者：托馬斯·亨利·赫胥黎著；嚴復譯 	導言十八　新反 	→

　　今之競於人群者，非爭所謂富貴優厚也耶？戰而勝者在上位，持粱齧肥，驅堅策驕，而役使夫其群之眾；不勝者居下流，其尤病者，乃無以為生，而或陷於刑罔。試合英倫通國之民計之，其戰而如是勝者，百人之內，幾幾得二人焉；其赤貧犯法者，亦不過百二焉。恐議者或以為少也，吾乃以謂百得五焉可乎？然則前所謂天行之虐，所見於此群之中，統而覈之，不外二十得一而已。是二十而一者，溽然在泥塗之中，日有寒饑之色，周其一身者，率猥陋不蠲，不足以遂生致養，嫁娶無節，蕃息之易，與圈牢均。故其兒女，雖以貧露多不育者，然其生率常過於死率也。雖然，彼貧賤者，固自為一類也。此二十而一者，固不能於二十而十九者，有選擇舉錯之權也。則群之不進，非其罪也。設今有牧焉，於其千羊之內，簡其最下之五十羊，驅而置之磽確不毛之野，任其弱者自死，強者自存，夫而後驅此後亡者還入其群，以並畜同牧之，是之牧為何如牧乎？此非過事之喻也，不及事之喻也。何則？今吾群之中，是饑寒罹文網者，尚未為最弱極愚之種，如所謂五十羊者也。且今之競於富貴優厚者，當何如而後勝乎？以經道言之，必其精神強固者也，必勤足赴功者也，必智足以周事，忍足濟事者也；又必其人之非甚不仁，而後有外物之感孚，而恆有徒黨之己助，此其所以為勝之常理也。

　　然而世有如是之民，競於其群之中，而又不必勝者則又何也？曰世治之最不幸，不在賢者之在下位而不能升，而在不賢者之在上位而無由降。門第、親戚、援與、財賄、例故，與夫主治者之不明而自私，之數者皆其沮降之力也。譬諸重濁之物，傅以氣脬木皮；又如不能游者，挾救生之環，此其所以為浮，而非其物之能溯洄鳧沒以自舉而上也。使一日者，取所傅而去之，則本地親下，必終歸於其所。而物競天擇之用，將使一國之眾，如一壺之水然，熨之以火，而其中無數莫破質點，暖者自升，冷者旋降，回轉周流，至於同溫等熱而後已。是故任天演之自然，而去其牽沮之力，則一群之眾，其戰勝而亨，而為斯群之大分者，固不必最宜，將皆各有所宜，以與其群相結。其為數也既多，其合力也自厚，其孳生也自蕃。夫以多數勝少數者，天之道也，而義何慮於前所指二十而一之莠民也哉！此善群進種之至術也。

　　今夫一國之治，自外言之，則有邦交；自內言之，則有民政。邦交民政之事，必操之聰明強固，勤智剛毅而仁之人，夫而後國強而民富者，常智所與知也。由吾之術，不肖自降，賢者自升，邦交民政之事，必得其宜者為之主，且與時偕行，流而不滯，將不止富強而已，抑將有進種之效焉。此固人事之足恃，而有功者矣。夫何必擇種留良，如園夫之治草木哉！

　　復案：赫胥黎氏是篇，所謂去其所傅者，最為有國者所難能。能則其國無不強，其群無不進者。此質家親親，必不能也；文家尊尊，亦不能也；惟尚賢課名實者能之。尚賢則近墨，課名實則近於申商。故其為術，在中國中古以來，罕有用者，而用者乃在今日之西國。英倫民氣最伸，故其術最先用，用之亦最有功。如廣立民報，而守直言不禁之盟。宋寧宗嘉定七年，英王約翰與其民所立約，名馬格那吒達，華言大典。保、公二黨，遞主國成，以互相稽察。凡此之為，皆惟恐所傅者不去故也。斯賓塞群學保種公例二，曰：凡物慾種傳而盛者，必未成丁以前，所得利益，與其功能作反比例；既成丁之後，所得利益，與功能作正比例。反是者衰滅。其《群誼篇》立進種大例三：一曰民既成丁，功食相準；二曰民各有畔，不相侵欺；三曰兩害相權，己輕群重。此其言乃集希臘、羅馬與二百年來格致諸學之大成，而施諸邦國理平之際。有國者安危利菑則亦已耳，誠欲自存，赫、斯二氏之言，殆無以易也。赫所謂去其所傅，與斯所謂功食相準者，言有正負之殊，而其理則一而已矣。
