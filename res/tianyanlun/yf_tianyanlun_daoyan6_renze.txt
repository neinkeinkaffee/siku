天演論
導言六　人擇
作者：托馬斯·亨利·赫胥黎著；嚴復譯 	導言七　善敗 	→

　　天行人治，常相毀而不相成固矣。然人治之所以有功，即在反此天行之故。何以明之？天行者以物競為功，而人治則以使物不競為的。天行者倡其化物之機，設為已然之境，物各爭存，宜者自立。且由是而立者強，強者昌；不立者弱，弱乃滅亡。皆懸至信之格，而聽萬類之自已。至於人治則不然，立其所祈向之物，盡吾力焉，為致所宜，以輔相匡翼之，俾克自存，以可久可大也。請申前喻，夫種類之孳生無窮，常於尋尺之壤，其膏液雨露，僅資一本之生，乃雜投數十百本牙薛其中，爭求長養。又有旱澇風霜之虐，耘其弱而植其強，洎夫一本獨榮，此豈徒堅韌勝常而已，固必具與境推移之能，又或蒙天幸焉，夫而後翹爾後亡，由拱把而至婆娑之盛也。爭存之難，有如此者。至於人治獨何如乎？彼天行之所存，固現有之最宜者。然此之最宜，自人觀之，不必其至美而適用也。是故人治之興，常興於人之有所擇。譬諸草木，必擇其所愛與利者而植之。既植矣，則必使地力寬饒有餘，蟲鳥勿蠹傷，牛羊勿踐履；旱其溉之，霜其苫之，愛護保持，期於長成繁盛而後已。何則？彼固以是為美利也。使其果實材蔭，常有當夫主人之意，則愛護保持之事，自相引而彌長；又使天時地利人事，不大異其始初，則主人之庇，亦可為此樹所長保，此人勝天之說也。雖然，人之勝天亦僅耳，使所治之園，處大河之濱，一旦芻茭不屬，慮殫為河，則主人於斯，救死不給，樹乎何有？即它日河復，平沙無際，茅廬而外，無物能生；又設地樞漸轉，其地化為冰虛，則此木亦末由得藝，此天勝人之說也。天人之際，其常為相勝也若此。所謂人治有功，在反天行者，蓋雖輔相裁成，存其所善，而必賴天行之力，而後有以致其事，以獲其所期。物種相刃相劘，又各肖其先，而代趨於微異，以其有異，人擇以加。譬如樹藝之家，果實花葉，有不盡如其意者，彼乃積摧其惡種，積擇其善種。物競自若也，特前之競也，競宜於天；後之競也，競宜於人。其存一也，而所以存異。夫如是積累而上之，惡日以消，善日以長，其得效有迥出所期之外者，此之謂人擇。人擇而有功，必能盡物之性而後可。嗟夫！此真生聚富強之秘術，慎勿為鹵莽者道也。

　　復案：達爾文《物種由來》云：人擇一術，其功用於樹藝牧畜，至為奇妙。用此術者，不僅能取其群而進退之，乃能悉變原種，至於不可復識。其事如按圖而索，年月可期。往嘗見撒孫尼人羊，每月三次置羊於幾，體段毛角，詳悉校品，無異考金石者之玩古器也。其術要在識別微異，擇所祈向，積累成著而已。顧行術最難，非獨具手眼，覺察毫釐，不能得所欲也。具此能者，千牧之中，殆難得一。苟其能之，更益巧習，數稔之間，必致巨富。歐洲羊馬二事，尤彰彰也。間亦用接構之法，故真佳種，索價不貲，然少得效，效者須牝牡種近，生乃真佳，無反種之弊。牧畜如此，樹藝亦然，特其事差易，以進種略驟，易於抉擇耳。
